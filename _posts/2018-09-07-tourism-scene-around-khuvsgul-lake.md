---
layout: post
title:  "Хөвсгөл нуурын бүс нутаг дахь аялал жуулчлалын ерөнхий төрх байдал"
date:   2018-09-07 12:00:00
last_modified_at:  2018-09-07 12:00:00
excerpt: "2017 он бидний хувьд аялал жуулчлалын салбарыг танин мэдэх, бүтээгдэхүүн үйлчилгээ гаргахаар хичээсэн жил байв..."
categories: research
tags:  tourism
image:
  feature: tourism-scene-khuvsgul.png
  topPosition: -50px
bgContrast: dark
bgGradientOpacity: darker
syntaxHighlighter: no
---
### Хөвсгөл нуурын бүс нутаг дахь аялал жуулчлалын ерөнхий төрх байдал

#### 2017 он бидний хувьд аялал жуулчлалын салбарыг танин мэдэх, бүтээгдэхүүн үйлчилгээ гаргахаар хичээсэн жил байв.

Олон жилийн туршлагатай салбарын мэргэжилтнүүдийн хажууд бага туршлагатай ч Номадик Методынхон бид энэ салбарт шинэ технологийг хэрхэн нэвтрүүлэх, тэр тусмаа хэрхэн мэдээллийн технологийг ашиглан аяллын бүтээгдэхүүнийг арай дээр, илүү үнэ цэнтэй болгож болохыг *өөр нүдээр* харахыг зорьсон билээ. Энэ зорилгынхоо дагуу бид 2017 оны 3-р сараас эхлэн идэвхтэйгээр уг салбарын бүхий л оролцогч талуудтай уулзаж /*тур компани, бааз, жолооч, хөтөч, үүргэвчтэй аялагч, аялагчид, холбоод, маркетерууд, гэстхаус, малчин...*/ санаа бодлыг нь сонсон, хүндрэл бэрхшээл, боломжийг юу гэж тодорхойлж буйг нь мэдсэн. Уг бэрхшээлийг шинэков ч гэсэн бид хэрхэн шийдэж чадах, боломжийг яаж ашиглаж болохыг тодорхойлохоор хичээн судалсан.

Судалгааныхаа хүрээнд хувийн болон хувьсгалын ажлаар Хөвсгөл нуурын аялал жуулчлалын бүсээр 6, 7, 8-р саруудад 3 удаа зорчжээ. Эхний удаад бид Хөвсгөлийн **10 гаруй баазаар зочлох** завшаан гарч, амралтын газраа сонгохдоо ямар шалгуур тавих вэ, ямрыг тур оператор жуулчдадаа зориулан сонгодог вэ (хоол, 00, activities) зэргийг томоохон тур компанийн менежер, салбарын арвин туршлагатай мэргэжилтнүүдтэй хамт явсны ачаар зах зух мэдэж авсан юм.

Дараагийн удаах Хөвсгөл дэх ажил аяллуудад "[Хөвсгөл нуурын байгалийн цогцолбор газарт иргэдийн амьжиргааг дээшлүүлэх, аялал жуулчлалыг тогтвортой хөгжүүлэх нэгдсэн төсөл"](https://www.adb.org/sites/default/files/project-document/175932/48216-001-mon-pds-mn.pdf) -ийн хүрээнд суурь судалгааны багийн нэгэн гишүүн болж, уг бүс нутагт аялж буй **дотоод, гадаадын жуулчид** болон Хөвсгөл нуурын экологийн бүст байрлах **айл өрхүүдээс** судалгааг авахад нэгэн эд эс болж явсан билээ. Энэ дагуу Хөвсгөлөөр зорчигчдын ерөнхий хандлага, сонирхол, тус орон нутгийн айл өрхүүдийн аж байдал зэргийг ажигласан, сонирхолтой, хэрэгтэй байж болохуйц онцлох зүйлүүдийг тэмдэглэн хүргэж байна.

### 1\. Хөвсгөл дэх жуулчны баазууд

#### Анзаарсан онцлох зүйлс:

Жуулчны баазыг сонгоход нөлөөлөгч гол хүчин зүйлс нь: ХООЛ, НОЙЛ, ҮНЭ, ХИЙХ зүйлс байдаг аж.

-   **ХООЛ:** **амт, чанар**. Өдрийн хэдэн хоолтой байх нь нэг их онц биш, харин амт, орц материалын чанар чухал. Мэргэжлийн хүмүүс бол тогоочийг нь, хоолны төрлүүдийг нь асууж, шалгаадаг юм билээ. Харин миний хувийн өнцгөөс бол байгалиас түүсэн жимс, сүү цагаан идээг /өрөм, тараг.../ дессертэндээ хэрэглэдэг баазууд их таалагдсан. Компод, зайрмаг нэг их сонин байгаагүй, хаанаас ч худалдаж аваад идчихэж болох шүү дээ. Тэгэхээр ялангуяа тухайн орон нутгийн буюу дуртай үедээ идээд байхааргүй тийм хоолтой байвал гоё оо.
-   **НОЙЛ: ариун цэвэр, үнэр.** Модон, био, үртэс хийдэг, ус татдаг.. гээд ямар ч төрлийн бай хамгийн чухал нь ариун цэвэр, үнэр. Нойл заваанаас болоод баазад амрагчид байгальдаж, өнөөх дээр нь өөр нэг амрагч гишгэх, энд тэндгүй нойлын цаас хөглөрөх гэх мэт сөрөг тал бий бий. Нэмэлтээр сауна душ бий эсэх, **орны даавууны цэвэр** эсэхийг анхаарч байлаа.
-   **ХИЙХ зүйлс**: **төрөл, аюулгүй байдал.** Их устай газар учраас мэдээж завь, каяак, морь унах, алхах, дугуй унах зэрэг нь ихэнх газар бий. Нэмэлт үйлчилгээ болох соёлын үзүүлбэр, цаатнаар зочлох, бэлэг дурсгалын худалдаа, спортын талбай, бассейн... Шинэ бүтээгдэхүүн бий эсэхийг шалгаж хардаг. Мэдээж аюулгүй байдлыг баталгаажуулж буй нь чухал хүчин зүйл юм.
-   **ҮНЭ:** Гадаад, дотоодын жуулчид, үндсэн болон нэмэлт үйлчилгээ, энгийн болоод люкс үнэ бүгд ялгаатай. Мэдээж үнээс ихэнх зүйлс- ариун цэвэр, аюулгүй байдал, хийх зүйлс хамаарна.
-   Бааз бол үйлчилгээний байгууллага учраас хамгийн гол нь үйлчилгээ. 1000км дэржигнүүртэй замыг туулан тансаг шилэн абажур, мебель ширээ харахын тулд эсвэл халаасан хоол идэх гэж ирээгүй нь лавтай. Хэрэглэгч тань **яагаад энд ирж байгаа вэ** гэдгийг маш сайн бодож, **өөрсдийн концептыг хослуулах!**
-   Өөрсдийн хэрэглэгчид буюу жуулчид юу хүсдэг вэ гэдгийг тодорхойлж орны даавууны сонголт, хогийн сав, тек, хоолны танхим, **00**, угаалгын өрөө гээд бүх деталийг анхаарч тохижуулах. Ингэж тохижуулахын тулд айхавтар үнэтэй хийх албагүйг бид нэгэн баазаас анзаарсан.
-   Аялал жуулчлалын бүс нутагт олон үйлчилгээний байгууллага, баазууд байх нь ойлгомжтой учраас тэдгээр дотроосоо **яаж ялгарах вэ** гэдгээ манайхан орхигдуулдаг юм шиг санагдсан.
-   Мөн зочилсон баазуудын ихэнх нь нутгийн иргэдтэй хамтран ажилладаг /сүү цагаан идээ, мах, морь уналга, гараар хийсэн бүтээгдэхүүн, цалинжуулах гэх мэт/ нь бахархам байлаа. Ажиллаж буй нутгийн оюутан, сурагчийн сургалтын төлбөрийг даадаг баазууд байгаа нь сайн хэрэг.

*10 гаруй баазаар зорчсон ч ажиглагч миний хувийн өнцгөөс харахад онцлох, санаа авч болох 3 бааз байсныг дурдъя.*

1.  [**Art 88 resort**](http://www.art88resort.com/)

![](/assets/images/hero/tourism-scene-khuvsgul-1.png){:height="100%" width="100%"}

Люкс, аюулгүй, тухтай, шинэлэг орчинд дуртай хүмүүст Art88 resort-г санал болгоё.

Нуурын баруун эрэг Жанхайн даваанаас нэлээд цааш, **олны хөл багатай** хэсэгт үйл ажиллагаа явуулаад удаагүй байгаа хэдий ч, нэлээдгүй хөрөнгө мөнгө, сэтгэл /*усан сан, сүүлийн үеийн гал тогооны тоног төхөөрөмж, урц*/ зарсан нь харагдаж байв. Эднийх цаашдаа модоор уран бүтээл хийж гаднах орчноо тохижуулах, **олон улсын авьяаслаг модоор бүтээл хийдэг уран бүтээлчдийг дэмжих** зорилготой гэсэн. Мөн аялал жуулчлалын **шинэ бүтээгдэхүүн** /парасайлинг/нэвтрүүлсэн бөгөөд цаашдаа ч усан дээр хийж болох олон бүтээгдэхүүнүүдийг нэвтрүүлэхээр ажиллаж байгаа гэнэ.

[**2\. Наран зангилаа**](https://www.facebook.com/NaranzangilaaLLC/)

![](/assets/images/hero/tourism-scene-khuvsgul-2.png){:height="100%" width="100%"}

Наран зангилаа жуулчны бааз жинхэнэ байгалиараа, хамгийн эко бааз байлаа.

Хаалгаар ороход хүлээн авч мэндэлж буй байдал, ажиллагсдын инээмсэглэн үйлчилж, харьцаж буй нь ихээ таатай санагдав. Хөвсгөлөөр явахдаа эднийхээр 2 ч удаа санаандгүй ороход цай-цүйгээр дайлсан билээ. Мөнгө нэхэх болов уу хэмээн 'хардаж' суутал угаас хэн ч бай орж ирэхэд цай, идээ амсуулдаг гэж байсан нь нүүдэлчдийн зочломтгой занг үзүүлэх мэт үнэхээр баярлууштай санагдаж байв аа.

Тавилга эд хэрэгслийн өнгө хурц тод биш, хуванцар гял цал зүйл багатай, орны даавуу --- ноосон тааран, хогийн сав --- унасан модоор хийсэн, тек --- чулуугаар өрсөн, хоолны танхим, **00**, угаалгын өрөө гээд бүх детальд **ЭКО концепт**оо тусгаж шингээсэн нь онцлууштай байлаа.

[**3\. Алаг цар**](https://www.facebook.com/Nominsky-LLC-Alagtsar-Tourist-Camp-255146544544200/?ref=br_rs)

![](/assets/images/hero/tourism-scene-khuvsgul.png){:height="100%" width="100%"}

Хүний хөл багатай, тайлбарлах үйлчилгээ сайтай, амттай хоолтой бааз байлаа.

Зүүн эргийн ганцхан баазтай танилцсан нь **Алаг цар** байв. Зүүн эрэг рүү хүрэх зам нэлээдгүй *дэгэн-догонтой* байлаа. Гэхдээ зүүн эрэгт наран жаргахдаа хэчнээн үзэсгэлэнтэй гэж санана!

Алаг цар баазын "ахмад" Бор гуайн тайлбарлах үйлчилгээ, хоол унд үнэхээр магтууштай. Амрагч, жуулчдыг яаж "ангайлгах"-аа мэддэг, үнэхээр туршлагатай, мэргэжлийн хүмүүс байна лээ. Ориг цаатан айлыг бүр тайгаас нь авч ирж цалинжуулдаг гэж байсан. Үйлчилгээ үнэхээр чухал юм байна гэдгийг эднийхээс тусган харсан билээ.

### 2\. Хөвсгөл дэх дотоод, гадаадын жуулчид

Дээр дурдсан судалгаа нь Хөвсгөл нуурын байгалийн цогцолбор газрыг хамгаалах, 00, хогийн цэг, parking зэргийг барих ба үүнд дотоод гадаадын 650 жуулчны санал бодлыг тодруулсан. Харин би гадаадын **40** орчим, дотоодын **20** орчим жуулчнаас авсан тул "**яг таг"** дүгнэлт, тайлан биш! миний ажиглалт гэдгийг анхаараарай.

#### Жуулчдын "нийтлэг" төрх

![](/assets/images/hero/tourism-scene-khuvsgul-3.png){:height="100%" width="100%"}

Хөвсгөл нуурын байгалийн цогцолборт газраар зорчигчдын нийтлэг төрх, судлаачийн ажигласнаар

-   Монголчуудад завинд суух, нуур харах нь хамгийн чухал байсан бол гаднынханд мориор аялах, нүүдэлчид, цаатнуудыг харах нь чухал байсан.
-   Гаднынхан Хөвсгөлд яагаад ирдэг, ер нь Монголд ирдэг гол шалгаан нь "байгалиараа, хүний гар хүрээгүй, онгон зэрлэг" байдал. Энэ л АЖ-ын гол сүнс нь юм байна гэж би ойлгосон.
-   Зам тавих, зогсоол байгуулах талаар дотоод, гадаад жуулчид эсрэг саналтай байв. Монголчууд /мөн зарим ази жуулчид/ зам тавихыг дэмжиж, орох хураамж /entrance fee/ авах эсэх талаар маш дургүй хүлээн авч байв.
-   Судалгаа авсан гаднын жуулчид зам тавих, машины зогсоол хийх зэргийг эсэргүүцэж, entrance fee-г өндөр болгохыг дэмжиж, орох хураамж өндөр, ирэхэд зам хэцүү байх тусам цөөн хүн ирэх ба байгаль бага сүйднэ хэмээн тайлбарлаж байв.
-   Зам тавих асуудал дээр мөн 2 эсрэг байр суурь ажиглагдав. 1 дэх нь, зам тавьснаар олон хүн ирэх боломжтой болж орлого нэмэгдэнэ. 2 дахь нь, зам тавьснаар машинтай болгон ирж байгаль сүйтгэн хог тарьж, осол аваарын тоо өснө.
-   Манай Монголчууд люкс, тансагдуу зүйлд дуртай, илүүд үздэг бол гаднынхан илүү эко, байгалиараа зүйлийг илүүд үздэгээрээ ялгаатай байлаа.

### 3\. Хөвсгөл нуурын бүс нутаг дахь айл өрхүүд

Хөвсгөл нуурын экологийн бүст хамаарах сумууд бол Алаг-Эрдэнэ, Ханх, Ринченлхүмбэ, Чандмань-Өндөр, Цагаан-Үүр гэсэн 6 сум юм. Би Алаг-Эрдэнэ, Чандмань-Өндөр, Цагаан-Үүр сумуудад 8 сарын эхээр ажилласан билээ. Тухайн бүс нутаг дахь айл өрхүүдийн ерөнхий байдлыг 80-аад айлаар зочилсноо тоймлон хүргэе.

#### Айл өрхүүдийн аж байдал:

**Алаг-Эрдэнэ сум**ын Хатгал **тосгоны айлууд** харьцангуй зах зээлжсэн буюу дийлэнх нь, ядаж гэр бүлийн нэг гишүүн нь аялал жуулчлалтай холбоотой ажил хийдэг. Морь мал унуулах, баазад ажиллах, цагаан идээ, мах, гараар урласан бүтээгдэхүүн борлуулах гэх мэт. Гэр болон модон байшингийн тооны харьцаа ерөнхийдөө 50/50 байлаа. Хатгал тосгонд газрын үнэ өндөр нь ойлгомжтой. Гэр бүл салалт нэлээдгүй. Тосгоны даргын хэлснээр эндэхийн гэрлэсэн хосууд насны зөрүү ихтэй, ялангуяа залуухан эрэгтэй эгчмэд эмэгтэйтэй гэрлэх тохиолдол их. Мөн хөтөч, морь унуулдаг эрэгтэйчүүд жуулчин эмэгтэйчүүдтэй хайр сэтгэлийн холбоотой болон дагаад явчихдаг гэнэ. Ихэвчлэн Франц руу. Ийм горьдлогоор малчин эрчүүд морины хөтөч хийх тохиолдол мөн ихэсжээ.

![](/assets/images/hero/tourism-scene-khuvsgul-4.jpeg){:height="100%" width="100%"}

**Чандмань-Өндөр, Цагаан-Үүр** сумдын **хөдөөний айлууд** мал болон малын гаралтай бүтээгдэхүүн ***/****ихэвчлэн ааруул болон ортоом үхрийн мах/* малгүй айлууд байгалийн гаралтай бүтээгдэхүүн */эмийн ургамал,* ***нэрс****,* ***хушны самар****/* борлуулж амьжиргаагаа залгуулдаг. Газар нутгийн ихэнх хэсэг ой тайга, мал бэлчээрлэх газар хомсоос шалтгаалан малчид адуу болоод үхэртэй бараг л хонь ямаагүй. Ноос ноолуураас хүртэх ашиг шимгүй ч гэсэн **ой тайгын** баялгаас харамгүй хүртдэг ажээ. Баттай бус мэдээгээр */багийн даргын ярьснаар/* Цагаан-Үүр сумын 2016 оны самарт ногдуулсан татварын орлого 2 тэрбум болсон гэнэ, зөвхөн бүртгэгдсэн нь шүү.

Эдгээр сумдад эсгий гэр өдрийн од мэт цөөн. Ойгоор баялаг учраас айлууд бор модон байшинтай, ихэнх айл өвөл зуны гэсэн 2 байшинтай.

![](/assets/images/hero/tourism-scene-khuvsgul-5.jpeg){:height="100%" width="100%"}

Чандмань-Өндөр сумын нэгэн айлын зуны байшин

#### Айл өрхүүдийн хандлага:

-   Нөлөө бүхий байгууллагын нэрээр явсан болохоор зарим айлууд "Ийм хэцүү байна, тийм өвчтэй, энэ ажилгүй" гэх мэтээр шууд тусламж нэхэж байлаа.
-   Янз бүрийн сүржин нэр бүхий төслүүд, судалгаануудаас болж ард иргэдийн төсөл, хөтөлбөрт итгэх итгэл үнэмшил суларсан, дөжирсөн байдалтай байсан. "Өө тэгээд дарга, томчууд нь хамаатан саднаа хамруулдаг, иддэг, завшдаг" гэж байлаа.
-   Судалгаанд хамрагдсан айлууд амьжиргааны түвшнээ нэлээдгүй дарж хэлж байлаа. ( шалтгааныг нь мэдэж чадсангүй )
-   Хүн өөрөө хичээвэл хаа ч сайхан амьдарч болно. Ялангуяа байгалийн өгөөжтэй газар боломж байна шүү! тухайлбал эндэхийн айлуудын цагаан идээ боловсруулалт, мах, жимсгэнүүд, болон модон урлал зэрэгт **бүтээлч байдал, борлуулалтын суваг үгүйлэгдэж** байна...

Уг нийтлэлийг анх 2018/08/29-2018/09/07 хооронд 3 хэсэг цувралаар нийтэлсэн болно.
